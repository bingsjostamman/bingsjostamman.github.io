---
layout: post
title: Årets Bingsjöstämma ställs in
category: 2020
year: 2020
socialdescription: "Bingsjöstämman 2020 ställs in som följd av den samhällssituation som råder på grund av Coronapandemin"
---

Bingsjöstämman, som var tänkt att genomföras för femtioandra året i rad den 1 juli, ställs in i år. Orsaken är förstås den rådande Coronapandemin. Ett tungt, men enligt en enig styrelse för stämman, nödvändigt beslut.

Vi siktar istället på ett återkommande sommaren 2021, säger _Jonas Päckos_, ordförande för stämman. Han redogör också för skälen till beslutet:
- om vi väntar med beslutet blir det praktiskt svårt, eller omöjligt, att hinna genomföra alla förberedelser, vi ville därför ta beslutet nu och kan inte invänta eventuella lättnader i restriktioner
- i nuläget är inte en spelmansstämma möjlig enligt Folkhälsomyndighetens rekommendationer, och att läget skulle ändras till sommaren är högst osäkert
- Bingsjöstämman utspelar sig mitt i byn med en hög andel äldre bybor i riskgrupperna. Även om begränsningen av folksamlingar till max 50 personer hävs, vore det oansvarigt med ett arrangemang i Bingsjö när det finns allmän smittspridning i samhället.

Det gör ont att ta detta beslut, för mig och många andra folkmusikentusiaster är Bingsjöstämman väldigt speciell, den kommer att lämna ett stort tomrum efter sig i sommar. Men vi får se framåt och jobba för en dubbelt så bra stämma nästa år istället, säger _Ola Bäckström_, programansvarig för stämman.

Bingsjöstämman, Sveriges största spelmanstämma är djupt förankrad i spelmanstraditionen. Själva platsen, den lilla finnskogsbyn Bingsjö, är lite av folkmusikens Mecka. Härifrån kommer några av svensk folkmusiks främsta stilbildare, Peckos Per, Hjort Anders och Päkkos Gustaf. Bingsjölåtarna och den speciella spelstil som utvecklats här, har inspirerat generationer av spelmän och folkmusiker över hela Sverige (för att inte säga hela världen.)

En gång om året förvandlas den lilla byn med ca 80 fast bosatta till ett sjudande myller av tusentals spelmän som firar spelmansårets höjdpunkt.

_Bingsjöstämman, arrangeras av Bingsjö by, Dalarnas Spelmansförbund och Folkmusikens Hus._


